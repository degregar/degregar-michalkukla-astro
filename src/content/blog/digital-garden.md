---
created: 2024-07-08T09:09
updated: 2024-07-08T16:11
description: Jak doszło do tego, że stworzyłem *digital garden*? I co przez to rozumiem?
aliases:
  - Mój digital garden
  - Digital garden
title: Mój digital garden
publishedAt: 2024-07-08T15:31
---
Jak doszło do tego, że stworzyłem swój *digital garden*? I co przez to rozumiem?
## Ból generalizacji

Na blogu piszę regularnie odkąd zacząłem serię [[1-sukces-dziennie|1 sukces dziennie]] (czyli od końca marca \'24, w momencie pisania od ponad 3 miesięcy, prawie 70 wpisów).

Publiczność mam różnorodną i może nie być zainteresowana moim najnowszym artykułem, bo publikuję na tematy często dość odległe od siebie:
- programowanie, automatyzacja i cyfryzacja, aplikacje mobilne
- biznes (testowanie pomysłów biznesowych, tworzenie MVP, marketing i konsulting)
- psychologia, introwertyzm i nawyki
- produktywność
- filozofia (buddyzm, slow life)
- parenting i uczenie się
- twórczość i kreatywność

Piszę zarówno eseje, jak i artykuły poradnikowe oraz codzienne relacje z moich działań w duchu [[show-your-work-austin-kleon|Show Your Work]].

Mam więc artykuły głęboko techniczne z moimi doświadczeniami i poradami odnośnie programowania, będących kompletnie bezużytecznymi dla osób, które czytały jeden z moich krótkich esejów parentingowych, np. o [[narodziny-stanowczosci|narodzinach stanowczości]].

Najłatwiej byłoby się w czymś wyspecjalizować, ale nie udało mi się to od 20 lat, więc nie sądzę, że nagle się to zmieni.

Próbowałem publikować zajawki moich wpisów na różnych social media ([Instagram](https://www.instagram.com/michalkukla.pl), [LinkedIn](https://www.linkedin.com/in/kukla-michal/), [Facebook](https://www.facebook.com/michalkuklapl)), jednak czułem, że moje posty nie trafiają na podatny grunt. Podejście z podzieleniem postów o danej treści na różne platformy też się nie sprawdziło, bo raz pisałem więcej raz mniej o tematyce, na której miałem się skupić. Nie było w tym żadnej konsekwencji.
## Digital garden

Jakiś czas temu doszedłem do wniosku, że potrzebuję publikować na swoich własnych zasadach. Moim sposobem mogłoby być stworzenie *digital garden* zamiast bloga. Jaka jest różnica?

Blog rozumiem jako w miarę jednolity format, np. z artykułami poradnikowymi albo esejami, często w konkretnym temacie lub z jednym motywem przewodnim (np. blog lifestyle'owy).

Z kolei to, co tworzę, to jest moja osobista przestrzeń, w której gromadzę swoją wiedzę na zasadzie *second brain*. Gęsto linkuję wpisy między sobą, aby pokazać skąd czerpię inspirację i pomóc czytelnikowi nawigować w meandrach mojego umysłu.

Dzięki temu linkowaniu, tagowaniu i [[Pojedyncza notatka powinna być skupiona na jednym koncepcie|atomowości]] osoby trafiające na moje treści mogą z nich czerpać tyle, ile chcą lub potrzebują. W założeniu łatwo wtedy ominąć wpisy, które ich nie interesują.

Stąd osoby zainteresowane esejami, mogą kliknąć w tag [[#esej]]. Ktoś chce programować aplikacje mobilne? Wystarczy, że przeczyta wszystko na temat [[#ionic]]. Przydadzą mu się też wpisy na temat [[#mvp|#MVP]]. A jeśli ktoś potrzebuje zwolnić, to artykuły powiązane tagiem [[#slow-life]] pokażą mu moje wnioski i praktyki.

Ponadto dzięki temu, że [[markdown-rzadzi|korzystam ze swoich własnych rozwiązań]] w budowaniu tej strony, mam pełną kontrolę nad sposobem wyświetlania, żaden link nigdy nie poprowadzi Cię do nieistniejącej strony i mogę skupić się na tworzeniu, zamiast na zarządzaniu treścią.

Jeśli jesteś programistą i chcesz zobaczyć jak to działa od środka, odsyłam Cię do [tego repozytorium](https://github.com/degregar/michalkukla-astro).