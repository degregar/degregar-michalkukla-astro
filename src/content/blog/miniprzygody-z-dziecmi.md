---
created: 2024-08-05T09:21
updated: 2024-08-05T16:10
title: "Mini-przygody: inspiracja i odwaga na co dzień"
description: W artykule opisuję inspirujące doświadczenia z podróży po Azji oraz pomysły na mini-przygody, które możesz przeżyć wraz z dziećmi. To świetna okazja, by wyjść poza strefę komfortu, rozwijać odwagę i cieszyć się codziennymi małymi sukcesami. Dowiedz się, jak zacząć przygody, które wzbogacą Twoje życie i życie Twojej rodziny.
ogDescription: Zainspiruj się moimi przygodami z podróży po Azji i odkryj, jak zacząć własne mini-przygody, które wzbogacą Twoje życie codzienne.
newsletterDescription: Szukasz inspiracji na codzienne przygody z dziećmi? Przeczytaj mój nowy artykuł o mini-przygodach, które pomogą wyjść poza strefę komfortu i cieszyć się małymi doświadczeniami każdego dnia.
tags:
  - 1-sukces-dziennie
  - miniprzygody
  - rodzic-bez-ekranu
  - cyfrowy-detoks
  - parenting
  - slow-life
  - podroze
publishedAt: 2024-08-05T15:59
---
W ten weekend dokończyłem *Samsarę* Tomka Michniewicza i przypomniał mi pomysł na [[miniprzygody|MiniPrzygody.pl]]. Miała to być społeczność dla rodzin z dziećmi, które chciały otworzyć się na przeżywanie przygód, nie wydając milionów monet i nie wystawiając się na zbyt duże ryzyko.

Dla dzieci takie niewielkie wyzwania pozwolą stopniowo nabierać coraz większej odwagi i otwierać się na bogactwo doświadczeń, jakie świat ma nam do zaoferowania.

W tym poście opiszę kilka z moich przeżyć i pomysłów, które możesz wykorzystać od razu, by zacząć kolekcjonować wrażenia wraz ze swoimi dziećmi.
## Azja

Zanim poślubiłem Kasię, pojechaliśmy razem do Azji na 5 miesięcy. W planie mieliśmy zobaczyć Himalaje. Naszą podróż opisywaliśmy na blogu [Wokół Annapurny i dalej](https://himalaje.jama-tur.pl/), aby dać znać naszym rodzinom co u nas i zachować sobie trochę wspomnień.

To była podróż życia jak do tej pory. Zjeździłem co prawda wielokrotnie autostopem Europę, ale Azja to zupełnie inne przeżycia.

Raz w drodze byliśmy przez całe 6 dni. Kiedyś przespaliśmy jedną stację w Indiach i wysiedliśmy raptem 500 km dalej. Spaliśmy w norach bez okien, za to z odpadającym tynkiem, a także na pustyni w towarzystwie wielbłądów.

Pomagaliśmy szerpom rozładować muły w himalajskich wioskach w Nepalu, podróżowaliśmy na pace pickupa w Tajlandii i z naszą historią zgubienia aparatu trafiliśmy do hinduskiej gazety. 

3 tygodnie kupowaliśmy tablet, jeździliśmy maleńkimi busami w towarzystwie kóz i pociągami, w których karaluchy wielkości resoraków biegały nam po stopach, a małpa ukradła nam nasze śniadanie w świętym mieście Waranasi.

Piliśmy obrzydliwą herbatę z mlekiem jaka w klasztorze buddyjskim na wysokości prawie 4000 m n.p.m. oraz słodkie szafranowe *lassi* z widokiem na największe cuda świata i sąsiadującą z nimi nędzę wielomilionowych slamsów.

Czasem jechaliśmy zgodnie z planem, czasem decyzje podejmowaliśmy spontanicznie.  Poznaliśmy życzliwych ludzi i naciągaczy. Spotkaliśmy wielu podróżników, czasami nawet kilkukrotnie tych samych w różnych miejscach.

Te podróże nauczyły nas wiele i dostarczyły cały wachlarz emocji. To było czasem ekstremalne wyjście poza strefę komfortu. Ale nie trzeba jechać tak daleko, aby doświadczyć przygód.
## Codziennie coś nowego

Warto zacząć od wyzwania [[podsumowanie-wyzwania-codziennie-cos-nowego|Codziennie Coś Nowego]]. To idea przedstawiona w podcaście [The Slow Life Project](https://theslowlifeproject.com/podcast/), której celem jest:
- zacząć doceniać małe rzeczy,
- rozwinąć kreatywność,
- zdobyć się na wiekszą odwagę,
- oswoić się z podejmowaniem ryzyka,
- rozpalić inspirację i...
- być bardziej [[Uważność|uważnym]] na co dzień.

Moje doświadczenia z tego wyzwania opisałem w [[podsumowanie-wyzwania-codziennie-cos-nowego|tym podsumowaniu]]. 

Jeśli czujesz, że tych przygód jest jeszcze za mało, to skorzystaj z poniższych pomysłów.
## Pomysły na mini-przygody

1. **Poznaj nowy język**: Znajdź osobę, która mówi w jakimś języku, którego nie znamy, żeby nauczyła nas kilku zwrotów, np. dzień dobry, dziękuję, poproszę, przepraszam i tego typu. Słyszałem historię gościa, który gdy chciał się nauczyć nowego języka, będąc w nowym kraju, to stawał na rogu ulicy w śmiesznej czapce albo z transparentem i czekał, aż ludzie będą go sami zaczepiać.
2. **Zdobądź jakieś pieniądze**. Żeby nauczyć się zaradności można albo coś spróbować sprzedać, przehandlować albo po prostu poprosić kogoś o pieniądze. Przydaje się, jeśli braknie Ci na bilet lub parking 😅
3. **Nowe miejsca**: zapytaj przechodniów o dwa miejsca: jedno, które polecają i jedno, które odradzają. Wybierz się do obydwu i na miejscu zadaj ludziom to samo pytanie. (Z tym niepolecanym oczywiście uważaj, jeśli jest odradzane ze względów bezpieczeństwa).
4. **Wymień się**: weź 10 drobnych przedmiotów (np. spinaczy biurowych) i wymień się z napotkanymi osobami na coś, co mają przy sobie. Do każdego przedmiotu zapytaj o historię. Inspiracją tutaj była [historia wymiany spinacza na dom](https://pl.wikipedia.org/wiki/One_red_paperclip).
5. **Poproś o historię**: porozmawiaj z napotkanymi osobami i poproś ich o opowiedzenie krótkiej historii - np. o sobie, o miejscu, w którym się znajdujecie, itp. Możesz też poprosić o zrobienie im zdjęcia. Inspiracją może być strona [Humans of New York](https://www.facebook.com/humansofnewyork).
6. **Darowizna**: przejrzyj nieużywane przedmioty w swoim domu i zastanów się komu możesz je sprezentować. Wrzuć ogłoszenie i dostarcz przedmiot osobiście. Zmusi Cię to do wyjścia z domu i odwiedzenia miejsc, w których mogł_ś jeszcze nigdy nie być.

## Jak rozpocząć mini-przygody?

Zacznij od małych kroków. Możesz ustalić sobie, że będziesz robić jedną nową rzecz dziennie, albo jedno większe wyzwanie raz w tygodniu.

Nie zastanawiaj się zbyt długo nad wyborem wyzwania. Weź pierwsze z brzegu i zacznij. Nie potrzebujesz przygotowań. W podróży te przygody same Ciebie znajdują, kiedy tylko wychodzisz z domu. Są nieplanowane.

Wciągnij do zabawy swoją rodzinę. Powiedz dzieciakom jaki jest cel i pytaj ich codziennie przy kolacji (lub w Wasze specjalne dni, kiedy jesteście wszyscy razem) o nowe doświadczenia lub momenty odwagi. Zacznij od siebie. Tym samym pokażesz, że cenisz podejmowanie niewielkiego ryzyka i wychodzenie ze swojej strefy komfortu.
## Jak podejść by porozmawiać z innymi?

Czasami trochę trudno jest nam podejść tak od czapy do innych osób i powiedzieć "mam spinacz, daj coś na wymianę".

Możesz przygotować sobie kilka "otwieraczy", typu:
> Hej, wziąłem udział w pewnym wyzwaniu i mam nadzieję, że mi pomożesz. Potrzebuję wymienić te kilka przedmiotów na coś innego.

> Dzień dobry, dostałem dziwne zadanie i potrzebuję pomocy...

> Dzień dobry, jestem tutaj nowy i chciałbym poznać lepiej okolicę. Czy mógłby mi Pan/i doradzić miejsce warte odwiedzenia? A gdzie lepiej nie chodzić?

Pamiętaj, że dla innych to też doświadczenie, o którym chętnie opowiedzą przy wieczornym stole:
> Nie uwierzysz jaki kosmita dzisiaj mnie zaczepił!

## Co dalej?

Jak już przeżyjesz jakąś miniprzygodę, to opowiedz ją komuś - znajomym, rodzinie, dzieciom. Możesz ją zapisać, zrobić zdjęcie i wrzucić na pamiątkę do szuflady lub do [[slowtracker|SlowTracker]].

Dzięki temu wyciągniesz z tych doświadczeń znacznie więcej wartości dla siebie i innych.

Odpowiedz sobie pytania:
- Jak bardzo było to poza moją strefą komfortu?
- Co było w tym dla mnie nowego?
- Dlaczego się na to zdecydował_m?
- Czego mnie to nauczyło?
- Co mogę zrobić lepiej / taniej / bezpieczniej / przyjemniej następnym razem?

Napisz też do mnie na michal@kukla.tech. Postaram się też opisać kilka moich doświadczeń i być może w ten sposób stopniowo uda nam się zbudować społeczność, która wspiera się nawzajem i inspiruje do przeżywania ekscytujących przygód.