---
created: 2024-05-10T08:54
updated: 2024-05-10T15:36
title: Jak utrwalam nawyk medytacji i pisania?
description: Kilka refleksji i narzędzi, które pomagają mi sprawnie i bez presji budować korzystne nawyki.
tags:
  - 1-sukces-dziennie
  - medytacja
  - pisanie
  - nawyki
  - obsidian
  - slowtracker
---
Coraz częściej medytuję, choć zdarzają mi się jeszcze dziury. Pomaga mi zarówno prywatne wyzwanie w [[slowtracker|SlowTracker]], jak i przypomnienie w Obsidian. Tego ostatniego używam codziennie do [interstitial journaling](https://nesslabs.com/interstitial-journaling)

Stworzyłem sobie szablon, w którym mam kilka zadań do zrobienia każdego dnia. Jednym z nich jest stworzenie krótkiej notatki z codziennym sukcesem, a drugim krótka medytacja.

I celowo powtórzyłem słowo *krótki*. Liczy się, że podejmę działanie, a nie, że zrobię pełną praktykę. Dzięki temu łatwiej jest mi zbudować nawyk. Mogę wyszukiwać momentów w ciągu dnia, kiedy najłatwiej jest mi postawić pierwszy krok.

Jeśli chodzi o medytację, to częściej zauważam momenty, kiedy przydałoby się zrobić chwilę przerwy. Często wtedy, gdy czuję [[inteligentni-ludzie-sie-nie-nudza|nudę]], przebodźcowanie lub natłok spraw. Siadam wtedy byle gdzie i byle jak. Byle usiąść i rozpocząć relaksację. Czasem włączam *friday night guided meditation* z [bswa.org](https://bswa.org/), jeśli akurat mam zbyt duży natłok myśli i potrzebuję nieco pomocy.

Jeśli chodzi o pisanie, to najlepiej sprawdza mi się napisanie posta z serii [[1-sukces-dziennie|1 sukces dziennie]] jako pierwszą rzecz z rana. Nawet jeszcze podczas zbierania się dzieciaków do wyjścia do placówek siadam na 15 minut, przeglądam wszystkie moje postępy w SlowTracker z dnia poprzedniego i zaczynam na tej podstawie pisać. 

Wolę to zrobić jako pierwszą rzecz z rana, bo:
1. To ma być krótka notka, więc nie rozwali mi planu na cały dzień (choć czasem się rozkręcę i powstaje draft ciekawego artykułu).
2. Często płynę z zadaniami w ciągu dnia i okazuje się wieczorem, że właściwie planowałem robić coś innego. To wynika ze specyfiki i preferowanego przeze mnie stylu pracy. Jako konsultant często przeprowadzam dochodzenie jak detektyw i nie wiadomo gdzie mnie to zaprowadzi. Z kolei jako programista i twórca [[slowtracker|SlowTracker]] czasem muszę rozwiązać pilnie palący problem lub pod wpływem inspiracji zaczynam tworzyć nową funkcję.

Oba te nawyki (medytacja i pisanie #1-sukces-dziennie) usprawniam właśnie dzięki mojej aplikacji [[slowtracker|SlowTracker]]. Kluczowe okazuje się zatrzymanie się na dosłownie minutkę, aby zastanowić się nad tym co pomogło lub przeszkodziło w praktyce. I zapisanie tego. Pomaga to szybko dostrzec wzorce i dopasować proces budowania nawyku do swojego rytmu.