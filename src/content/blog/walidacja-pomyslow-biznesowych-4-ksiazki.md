---
created: 2024-04-02T18:14
updated: 2024-04-02T18:16
title: 4 książki o walidacji pomysłów biznesowych i odkrywaniu prawdziwych potrzeb klientów
isFeatured: true
---
## Kilka liczb
Miesięcznie na całym świecie Google odnotowuje 368 tys. wyszukiwań na frazę *business ideas*. Rocznie przybywa 11 tys. książek biznesowych, które mają te biznesy wspierać. Sam rozpoczynałem ponad [[moje-startupy|70 różnych projektów]].

Jednak niewiele z tych pomysłów na biznes ma sens lub zostaje wdrożonych skutecznie. Niektóre statystyki w Polsce mówią, że jedynie 20% nowych firm przetrwa dłużej niż 2 lata. Biorąc pod uwagę powszechną praktykę przechodzenia na tzw. B2B nie będą to biznesy, które mają jakiś produkt, a jedynie świadczą usługi jako jednoosobowe firmy.

Na końcu tego artykułu opiszę Ci moją ulubioną książkę, z której pochodzi ten cytat:

> Większość nowych pomysłów zawodzi na rynku – nawet jeśli są fachowo realizowane. Nazywamy to Prawem Porażki Rynkowej.

W mojej już 20-letniej działalności i powracaniu kilkukrotnie na etat, sprawdziłem różne sposoby i podejścia. Przeczytałem wiele książek biznesowych, psychologicznych i self-help, które miały mi pomóc w utrzymaniu firmy.

Spośród nich wybrałem 4 pozycje, które pozwolą Ci zaoszczędzić mnóstwo czasu, pieniędzy i nerwów podczas projektowania i wprowadzania swojego pomysłu na biznes w życie.

Co jest, a co nie jest ważne, perfekcyjnie pokazuje ten oto 1-minutowy filmik:

<iframe width="560" height="315" src="https://www.youtube.com/embed/yAFQy_0tP5k?si=-AMKGChR0hdYceum" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen></iframe>

Jak więc nie dostać strzała od rynku po kosztownym i czasochłonnym developmencie?

Oto lista 4 książek, które wielokrotnie polecałem różnym przedsiębiorcom i startupom na wczesnych etapach projektowania biznesu.

## 1. The Four Steps to Epiphany – Steve Blank

Steve Blank przedstawia w tej książce gruntowny proces Customer Development, przechodząc od początku pomysłu na biznes, poprzez szukanie earlyvangelists (najbardziej zajawionych na punkcie Twojego produktu), przez walidację pomysłu i procesu sprzedaży, po budowanie firmy.

Jedną z najważniejszych lekcji świetnie podsumował sam autor:

> W początkowej fazie startupu, skupienie się na „wykonywaniu” doprowadzi Cię do upadku. Zamiast tego, potrzebujesz procesu „uczenia się i odkrywania”, aby doprowadzić firmę do punktu, w którym wiesz, co należy wykonać.

Ponadto, wg Blanka, ważniejsze jest skupienie się na klientach, a nie na produkcie. Zamiast poświęcać całą swoją energię na tworzenie idealnego produktu, przedsiębiorcy powinni skupić się na rozumieniu potrzeb klientów i dostosowywaniu swojej oferty do ich oczekiwań. Tylko wtedy można stworzyć produkt, który przyciągnie rzeszę lojalnych klientów.

## 2. Lean Startup – Eric Ries

To chyba bardziej znana pozycja od poprzedniej książki, choć czerpiąca inspirację właśnie ze Steve’a Blanka.

Eric Ries kładzie jednak większy nacisk na metodykę zwinnego tworzenia produktów, testowania założeń, mierzenia wyników i dostosowania strategii w oparciu o te informacje. Kluczowy cykl to „zbuduj-mierz-ucz się”.

Podejście to zakłada, że unikamy marnowania zasobów i maksymalizujemy efektywność, bo koncentrujemy się na tym, co naprawdę przynosi wartość. Iterujemy i eksperymentujemy z otwartością na zmiany.

## 3. Will It Fly? – Patt Flynn

To, co najbardziej zapamiętałem z tej książki, to ćwiczenia na samym początku, które ujawniają Twoje wewnętrzne pragnienia i przekonania. Dzięki temu prostemu, choć niekoniecznie łatwemu zabiegowi, możesz sprawdzić, czy biznes, który zamierzasz stworzyć, jest tym, który będziesz chcieć prowadzić przez dłuższy czas.

Sam wielokrotnie naciąłem się na realizację projektów tylko dlatego, że widziałem w tym potencjał na monetyzację, albo z chęci odkrywania nowych mechanizmów rynkowych, modeli biznesowych i rynków.

Dzięki rzucaniu się na nowe projekty poznałem lepiej siebie i zrozumiałem czego nie lubię robić i jakiego biznesu nie chcę prowadzić. Jednak w wielu przypadkach sabotowałem sam siebie. Podświadomie wiedziałem, że to nie dla mnie.

Drugą rzecz, którą dobrze zapamiętałem, była cała lista praktycznych porad w jaki sposób podejść do rozpoznania rynku, identyfikacji najważniejszych graczy i zrozumienia prawdziwych potrzeb klientów.

Książka koncentruje się na wstępnej walidacji pomysłu na biznes oraz na badaniu, czy istnieje zapotrzebowanie na produkt lub usługę.

## 4. The Right It – Alberto Savoia

Moją ulubioną pozycję zostawiłem na koniec. Mam sentyment do autora, bo sprawia wrażenie bardzo żywiołowego, energicznego i pozytywnie nastawionego do świata.

Alberto w zabawny i przekonujący sposób opisuje metodę _pretotypingu_ opartego o Twojego własne dane (YODA, od Your Own DAta).

Zanim przeczytasz książkę, warto obejrzeć 30-minutową prezentację na stronie [https://www.pretotyping.org/](https://www.pretotyping.org/)

Znajdziesz tam też kilka wykresów, które ostudzą Twoje zapały przed rzucaniem się na tworzenie produktów, których z dużym prawdopodobieństwem nikt nigdy od Ciebie nie kupi.

Ale ta książka nie ma służyć jedynie otrzeźwieniu. Oprócz kubła zimnej wody Alberto dostarcza szereg świetnych, praktycznych wskazówek w jaki sposób przeprowadzić błyskawiczne i tanie eksperymenty (co powiesz na koszt $20 i 2 dni?), wraz z realnymi przykładami.

## Podsumowanie

To już wszystkie książki, które chciałem Ci zarekomendować. Każda podchodzi do tematu trochę inaczej, skupia się na trochę innym aspekcie i obejmuje różny zakres. Wszystkie jednak kładą ogromny nacisk na szybką walidację pomysłu na biznes i odkrywanie co jest wartościowe dla klientów.

Dadzą Ci też odpowiedni mindset (większy dystans i inne podejście do projektowania), który przyda Ci się, jeśli tak jak ja, co chwila wpadasz na nowy, ekscytujący, choć niekoniecznie wartościowy pomysł na biznes 🙂

Jeśli nie chcesz czytać tych książek lub pomimo nich nie wiesz jak podejść do walidacji swojego pomysłu, możesz umówić się ze mną na [bezpłatne 30-minutowe konsultacje](https://calendly.com/michal-kukla/30min).