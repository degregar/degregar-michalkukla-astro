---
created: 2024-06-11T08:40
updated: 2024-07-08T08:22
title: Zoom in and out
description: Jak technika zoom in oraz zoom out pomaga w motywacji? Co jest kluczowe w stosowaniu tych technik? Jaki ma związek z metacognition?
tags:
  - 1-sukces-dziennie
  - esej
  - motywacja
  - deliberate-practice
  - perfekcjonizm
  - meta-cognition
---
Wczorajsza redakcja zaległych wpisów do serii [[1-sukces-dziennie|1 sukces dziennie]]:
1. zainspirowała mnie do działania w obszarze pozyskiwania klientów do [konsultingu](https://michalkukla.pl/konsultacje) oraz 
2. uświadomiła mi, że nie muszę pisać perfekcyjnych wpisów ani mieć konkretnego, precyzyjnego celu.

I na tym przykładzie pokażę jak na co dzień pomaga mi *zoom in* i *zoom out*, a także co jest kluczowe w stosowaniu tych technik.

Zacznę od końca.
## Esencja i prostota

W każdym wpisie staram się zrobić dwie rzeczy:
- napisać zwięźle mój punkt widzenia (wyciągnąć esencję)
- napisać to najprościej jak się da

To nie jest to samo. Można coś napisać zwięźle, używając precyzyjnego i rzadko używanego lub abstrakcyjnego pojęcia, jak *[imponderabilia](https://sjp.pwn.pl/sjp/;2561329)*. 

Nie chcę jednak zmuszać czytelników do sięgania do słownika co drugie zdanie. Jeśli nie umiem czegoś wyjaśnić w prostych słowach, to znaczy, że tego nie rozumiem.
## Perfekcjonizm

Zauważyłem, że powtarzam się z niektórymi koncepcjami. [[Agile]], [[Uważność|uważność]], [[Show Your Work|Show Your Work]] czy [[deliberate-practice|Deliberate practice]] to dość często powtarzające się motywy. I nadal mam wrażenie, że nie potrafię przekonać do potęgi tych prostych idei.

Pisanie tego samego raz za razem to dla mnie praktyka myślenia i wyciągania esencji (podobnie jak [[System Zettelkasten]]). Im częściej próbuję coś wyjaśnić, tym łatwiej mi to przychodzi.

Kiedyś przez 9 miesięcy jeździłem na śniadania biznesowe. Reprezentowałem hotel resortowy. Za każdym razem, gdy ktoś mnie pytał czym się zajmuję, to odpowiadałem w inny sposób - w zależności od osoby, kontekstu, sposobu zadania pytania czy mojego nastroju. 

I ponieważ robiłem to wielokrotnie, to zacząłem zauważać wzorce: na co ludzie reagują, co ich angażuje w rozmowę, a co sprawia, że zaczynają ziewać.

Pewnego razu powiedziałem, że przy hotelu jest willa - nieco odsunięta, bliżej rzeki i lasu. Oczy rozmówcy rozbłysły. Niemal poczułem jak jego wyobraźnia wypełnia się zielonymi obrazami i szumiącymi dźwiękami, a umysł niewypowiedzianym pytaniem: "To tam macie rzekę i las?!"

Nie musiał nic mówić. Ledwie zauważalna zmiana mimiki twarzy powiedziały mi wszystko, co potrzebowałem wiedzieć.

Wystarczyło próbować raz za razem. Praktyka czyni mistrza.

Mogę więc praktykować: regularnie starać się wyjaśnić coś, co chodzi mi po głowie, aż będę mógł to zrobić o dowolnej porze dnia lub nocy, dopasowując język do rozmówcy, sytuacji i mojej energii.

I będę popełniał błędy. Czyli będę odkrywał co nie działa. Im więcej prób, tym więcej lekcji. Im więcej lekcji, tym większa wiedza oraz intuicja.

Nie muszę więc - i nie powinienem - tworzyć perfekcyjnie. Powinienem popełniać błędy. 

Czy jednak wystarczy, że będę ich popełniał dużo? Czy liczy się ilość? Czy powtarzanie tych samych błędów jest drogą do sukcesu, czy może do frustracji i wypalenia?
## Zoom in

W tym momencie wkracza technika *zoom in*: przyjrzyj się z bliska swojej pracy, efektowi lub doświadczeniu. To krytyczny moment refleksji i uważności.

Jeśli wyizoluję swoją sesję treningową, poddam ocenie, otrzymam **informację zwrotną** (patrz: [[fail-fast|fail fast]]), dowiem się co zrobiłem dobrze, a co źle, wtedy mam szansę na zrozumienie co zrobiłem dobrze a co źle. Dowiem się gdzie popełniłem błąd, a gdzie udało się zbliżyć do celu.

Poprawię się.

W przypadku rozmów z przedsiębiorcami moim celem było zdobycie klientów grupowych. Celem pośrednim było zaprezentowanie zalet hotelu. A celem najbliższym było zainteresowanie rozmówcy. Wiedziałem kiedy mi się to udaje, a kiedy nie - po oczach i ziewnięciach.

W przypadku pisania mogę liczyć na informację z zewnątrz (zapytam czy dla kogoś było zrozumiałe czy nie), ale też mogę przyglądać się temu, co sam czuję, kiedy piszę lub redaguję:
- Czy czuję, że wyraziłem to, co chciałem?
- Czy jest to spójne od początku do końca?
- Czy wywołuje odpowiednie emocje?
- Czy jest w zgodzie z tym, jak chciałbym, żeby było odebrane?
- Czy chciałbym to przeczytać?

Bez refleksji i uważności nie ma mowy o [[deliberate-practice|deliberate practice]]. To pozwala przyjrzeć się z bliska praktyce i dostrzec te szczegóły, które robią całą różnicę między postępem a ich brakiem.

Jednym z narzędzi, które stosuję do analizy praktyki, jest [[slowtracker|SlowTracker]]. Kluczowe są pytania (które zadaje też wbudowane AI), pomagające zagłębić się w doświadczenie i wydobyć z niego ukryte skarby, np.:
- Dlaczego to dla Ciebie sukces?
- Czego się nauczył_ś?
- Jakie emocje poczuł_ś i co je wywołało?
## Kontrast

Przyjrzenie się doświadczeniom z bliska to jedna z kluczowych technik. Ale ten dystans warto zmieniać.

Ten sam aparat fotograficzny, ustawiony w tym samym kierunku, potrafi uchwycić dwa zupełnie różne obrazy.

Kiedyś zrobiłem zdjęcie zegara. Użyłem dużego zbliżenia. Wyizolowałem jeden element krajobrazu i pokazałem detale, zdobienia, pozycję wskazówek i ptasie odchody. Nie można było dojść co to za zegar, ani gdzie zdjęcie zostało zrobione.

Potem zrobiłem drugie zdjęcie, używając szerokiego kąta. Teraz obraz pokazywał ten sam zegar, ale w otoczeniu miliona detali. Przedstawiało jedno z najbardziej ruchliwych krakowskich skrzyżowań, pod Teatrem Bagatelą, w godzinach szczytu. Wokół pełno ludzi, samochodów, rowerów i ptaków. Neony, reklamy, odrapane i odnowione fasady budynków. Dachy z antenami, światła drogowe, dziury w asfalcie.

I oczywiście zegar. Promil powierzchni kadru.

Kiedy patrzymy z bliska, to widzimy szczegóły i piękno (lub brzydotę), wady i zalety. Kiedy patrzymy z daleka, to możemy zobaczyć jak te szczegóły wpasowują się w ogólny obraz.

A gdybyśmy odsunęli się jeszcze bardziej, wznieśli się ponad chmury, wtedy to jedno skrzyżowanie będzie nieistotnym szczegółem.
## Zoom out

Codzienna praktyka jest wymagająca. Nie zawsze jest na to wystarczająco czasu, albo brakuje ogólnego obrazu sytuacji.

Czasami zastanawiam się po co ja w ogóle piszę? Co ja chcę osiągnąć? O czym chcę pisać? Jak chcę pisać?

Odkrywam to na bieżąco.

Pisanie to praktyka myślenia. Im lepiej piszę, tym lepiej myślę. A im lepiej myślę, tym lepiej dostrzegam wzorce i ogólny obraz.

Pisanie to też praktyka uważności. Zwłaszcza pisanie dziennika.

Czasem zadania i szczegóły przytłaczają. Szczegółowe plany i kilka intensywnych dni z rzędu dociskają mnie kolanami i brzuchami do grząskiego podłoża. Nie pomaga brnięcie dalej. Lista zadań nigdy się nie kończy.

Wtedy pomaga dystans.

Kiedy redagowałem artykuł o [[istota-kapitalizmu|dźwigni handlu]], to zrozumiałem, że te drobne zadania sprzedażowe, które mnie irytowały, których się obawiałem lub były dla mnie nieprzyjemne, są w istocie tym samym, co składanie podania o pracę, które nie jest dla mnie aż tak nieprzyjemne.

Wgryzając się w porównanie tych dwóch sytuacji, dostrzegłem różnicę i prawdziwy problem. Zmieniłem soczewkę i inaczej spojrzałem na detale. Zmotywowało mnie to do działania.

Stephen Covey pisał, żeby upewnić się, czy drabina jest przystawiona do właściwej ściany. I na tym polega praca lidera.

I sami dla siebie też możemy być takim liderem. Kimś, kto regularnie upewni się, że robimy właściwe rzeczy.

To przyglądanie się codziennym refleksjom i wyciąganie z nich ogólnych wniosków, ale też zadawanie sobie pytań egzystencjalnych: jaki jest sens tego wszystkiego?
## Równoważenie

Sens jednak pojawia się w trakcie praktyki. Dlatego patrzenie tylko z lotu ptaka nie da nam właściwych odpowiedzi. Będziemy musieli zniżyć lot i złapać tego robala w dziób. Bez niego nie wzbijemy się w powietrze.

Górnolotne idee bywają uzależniające. Wolelibyśmy użyć magicznej różdżki i za jednym zamachem poukładać wszystkie puzzle we właściwych miejscach.

I tutaj pomaga [[drive-daniel-pink|silny motywator]]: [[dlaczego-potrzebuje-ksiazek-typu-show-your-work|dążenie do mistrzostwa]]. Chęć bycia dobrym w tym, co robimy, sprawia, że chcemy angażować się w przyziemną praktykę.

Jest to nam potrzebne, żeby znów wzlecieć w górę i zobaczyć nowy, bardziej satysfakcjonujący obraz. Ta świadomość pomaga regulować kąt widzenia.

W obu jednak przypadkach - czy mówimy o *zoom in* czy *zoom out* - impulsem do wyregulowania tego kąta i ostrości jest **refleksja i uważność**. Dostrzeżenie, że zbyt długo wlepiamy wzrok w białe plamy na zegarze, zaczyna nas przytłaczać liczba detali albo tracimy poczucie sensu, to element praktyki. 

Im częściej dostrzegamy wskazówki do zmiany optyki, tym łatwiej jest nam zmieniać punkt widzenia i poruszać się w świecie swojego umysłu. Lepiej rozumiemy jego naturę oraz przeszkody i pomoce w praktyce uważności. Przez to lepiej rozumiemy siebie. (To z grubsza definicja *[metacognition](https://pl.wikipedia.org/wiki/Metapoznanie)*.)

Praktyka czyni mistrza.